# Kořínek a továrna na sušenky
Po online domluvě jsem vyrazil na soukromou prohlídku podniku odštěpného závodu firmy Mondelez v Lovosicích. Vůně linoucí se ze závodu mě ujistila, že jsem zde správně. Během krátkého čekání na recepci jsem si prohlédl archivní fotografie továrny. U vchodu jsem obdržel kartičku a směřovali jsme do kanceláře. Pohodlná pohovka před kanceláří nasměrovaná ke krbu ve mně budila pocit jako bych čekal v příjímacím salónku. Následně jsem byl pozván do kanceláře, v níž panovala velmi příjemná atmosféra. Přesně taková, ve které chce člověk strávit třetinu života. Příjemně mě překvapilo, že měli boty mé velikosti. Ještě jeden podpis, než jsem se nasunul do ochranného pláště a byl jsem připraven na exkurzi. 

Line manager, pan inženýr Matěj Vacek mě vedl k první zastávce, a to k umývárně. Cestou jsem se dozvěděl stručnou historii firmy. S důkladně očistěnými botami jsme se vydali směrem k rozvažovně. Zde se ověřené přísady jako např. hrozinky zváží a připraví na cestu do továrny. Zaměstnanci si zde dávají obzvláště záležet, aby nedošlo ke kontaminaci směsí cizími předměty. S pokračujícím výkladem docházíme k dalším dveřím. 

Nezávislý pozorovatel by mohl sledovat, jak se mi rozzářily oči, když jsem poprvé uviděl vnitřek továrny. Kontinuální proud máslových sušenek BeBe na bílém běžícím pásu je opravdovým dílem techniky. Na první pohled mi bylo jasné, že toto je nejvoňavější a nejčistší továrna ze všech, které jsem dosud navštívil. Pokračujeme po schodech dolů k místu, kde se zadělává těsto na sušenky. I zde kladou velký důraz na čistotu a preciznost. Celý proces míchání těsta je mi však utajen, protože není vidět. A tak jediné, co vidím jsou krusty rozpečeného těsta směřující k velkým válcům, které těstu vtlačují nezaměnitelnou podobu sušenek BeBe.

Od sušenek se prozatím přesouváme k oplatkám. Konkrétně k části, kde se oplatky vrství na sebe. Trasa oplatek je vedena jakýmsi obloukem, pod kterým může personál volně procházet. Tato pomyslná brána je dalším důkazem o důmyslnosti celé továrny. Trasy sušenek jsou kolem dokola a vše dává svůj smysl, zde se prostorem neplýtvá. Když procházíme kolem techniků, mám možnost vidět otevřený rozvaděč a všechny jeho vnitřnosti. Automatizace celého procesu je enormní. 

Procházíme továrnou od perníčků ke krekrům, od těsta k balení. Při další zastávce jsem obeznámen s obsahem nástěnky. Na ní je vidět, že firma klade nejenom na bezpečnost jejích produktů, ale i jejích zaměstnanců. Ačkoliv firma produkuje křehké sušenky, mohutné stroje zde pracují enormní rychlostí, a tak jsem poučen, jak se zde předchází nebezpečným situacím. 

Když procházíme kolem balicí linky na perníčky dozvídám se, že ne vše je automatizované na maximum. Zde zaměstnankyně ručně přendávají již zabalené perníčky do zásobníku stroje, který je strká do krabic. Daná operace není na tolik náročná, aby ji stroje nezvládly. Robot typu Pick and Place Delta vybavený kamerou by tuto práci zvládl. Alternativním řešením by mohlo být i vhodné využití skluzů s přepážkami. Nicméně zaměstnance lze považovat za poslední článek kontroly před tím, než dojde k zabalení zboží do krabic. 

Moji pozornost také upoutala balicí linka na krekry TUC, u níž vyšlo najevo, že ani stroje nejsou všemocné a bezchybné. Stroj některá balení špatně zabalil a aby nedošlo k doručení zmetku zákazníkovi tato balení vyhazoval mimo dopravníkový pás. Avšak ne všechna balení byla na vyhození. Naštěstí ve firmě zůstávají právě zaměstnanci, kteří mohou neprávem vyloučená balení vrátit do oběhu. Pečlivou prací tak mohou snížit naprosto zbytečnou ztrátu ve výrobě. Věřím, že by bylo možné odhalit příčinu špatného zabalení, prvně by však bylo vhodné objektivně zjistit, zda není jejich množství zanedbatelné.

Naší poslední zastávkou se stává balička na sušenky BeBe. Zde se nachází další místo, kde dochází k plýtvání lidských zdrojů. Zaměstnankyně zde musí všechny sušenky ručně srovnat. Pan Vacek, který je mi průvodcem dodává, že jsou zde především proto aby v případě výpadku baličky rovnaly sušenky do přihrádek, ze kterých jsou následně při opětovném spuštění ručně přesunuty zpět. Domnívám se, že by se dal celý proces zautomatizovat vybavení linky automatickým zásobníkem tak, aby v tomto krizovém případě měla linka možnost odkládat nezastavitelné sušenky právě tam.

Přicházíme do kanceláře, kde jsem nechal své věci. Při přezouvání domlouváme detaily dalšího postupu pro zahájení případné spolupráce. Ještě vrátit boty a už se loučím na recepci. Přes respirátor není vidět, jaký úsměv mi vykouzlila tato prohlídka. Ihned mě napadlo přirovnání s Karlíkem a továrnou na čokoládu. Příjemná vůně mě doprovázela až na nádraží. Při čekáni na vlak jsem v automatu spatřil balení sušenek BeBe, a uvědomil jsem si, že nyní se na ně dívám jinak, vidím totiž celý proces, který za nimi stojí. Poctivá práce a poctivé suroviny je to co nabízí firma Mondelez.
